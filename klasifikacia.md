Výchovno-vzdelávacie výsledky <u>v odborných vyučovacích predmetoch</u> v rámci teoretického vyučovania sa klasifikujú podľa kritérií nasledovných v odsekoch:

# Stupeň 1 - výborný
Stupňom 1 sa žiak klasifikuje, ak ovláda poznatky, fakty, pojmy, definície a zákonitosti, ktoré požadujú učebné osnovy, celistvo, presne a úplne a chápe vzťahy medzi nimi  
Pohotovo vykonáva požadované intelektuálne a motorické činnosti  
Samostatne a tvorivo uplatňuje osvojené vedomosti a zručnosti pri riešení teoretických a praktických úloh, pri výklade a hodnotení javov a zákonitostí  
Myslí logicky správne, zreteľne sa u neho prejavuje samostatnosť a tvorivosť  
Jeho ústny a písomný prejav je správny, presný a výstižný  
Výsledky jeho činnosti sú kvalitné, iba s menšími nedostatkami  
Je schopný samostatne študovať vhodné texty

# Stupeň 2 - chválitebný
Stupňom 2 sa žiak klasifikuje, ak ovláda poznatky, fakty, pojmy, definície a zákonitosti, ktoré požadujú učebné osnovy, v podstate celistvo, presne a úplne  
Pohotovo vykonáva požadované intelektuálne a motorické činnosti  
Samostatne a produktívne alebo s menšími podnetmi učiteľa uplatňuje osvojené vedomosti a zručnosti pri riešení teoretických a praktických úloh, pri výklade a hodnotení javov a zákonitostí  
Myslí správne, v jeho myslení sa prejavuje logika a tvorivosť  
Ústny a písomný prejav máva menšie nedostatky v správnosti, presnosti a výstižnosti  
Kvalita výsledkov činnosti je spravidla bez podstatných nedostatkov  
Žiak je schopný samostatne alebo s menšou pomocou študovať vhodné texty

# Stupeň 3 - dobrý 
Stupňom 3 sa žiak klasifikuje, ak má v celistvosti, presnosti a úplnosti osvojenia požadovaných poznatkov, faktov, pojmov, definícií a zákonitostí nepodstatné medzery  
Požadované intelektuálne a motorické činnosti nevykonáva vždy presne  
Podstatnejšie nepresnosti a chyby vie za pomoci učiteľa korigovať  
Osvojené vedomosti a zručnosti aplikuje pri riešení teoretických a praktických úloh s chybami  
Uplatňuje poznatky a hodnotí javy a zákonitosti podľa podnetov učiteľa  
Jeho myslenie je vcelku správne, nie je vždy tvorivé  
V ústnom a písomnom prejave má nedostatky v správnosti, presnosti a výstižnosti  
V kvalite výsledkov jeho činnosti sú častejšie nedostatky  
Je schopný samostatne študovať podľa návodu učiteľa

# Stupeň 4 - dostatočný 
Stupňom 4 sa žiak klasifikuje, ak má v celistvosti, presnosti a úplnosti osvojenia požadovaných vedomostí závažné medzery  
Pri vykonávaní požadovaných intelektuálnych a motorických činností je málo pohotový a má väčšie nedostatky  
V uplatňovaní osvojených vedomostí a zručností pri riešení teoretických a praktických úloh sa vyskytujú závažné chyby  
Pri využívaní vedomostí pri výklade a hodnotení javov je nesamostatný  
V logickosti myslenia sa vyskytujú závažné chyby a myslenie je spravidla málo tvorivé  
Jeho ústny a písomný prejav má spravidla závažné nedostatky v správnosti, presnosti a výstižnosti  
Závažné nedostatky a chyby vie žiak za pomoci učiteľa opraviť  
Pri samostatnom štúdiu má veľké nedostatky

# Stupeň 5 - nedostatočný 
Stupňom 5 sa žiak klasifikuje, ak si neosvojil vedomosti požadované učebnými osnovami celistvo, presne a úplne, má v nich závažné a značné nedostatky  
Jeho schopnosť vykonávať požadované intelektuálne a praktické činnosti má veľmi podstatné nedostatky  
V uplatňovaní osvojených vedomostí a zručností pri riešení teoretických a praktických úloh sa vyskytujú veľmi závažné chyby  
Pri výklade a hodnotení javov a zákonitostí nevie svoje vedomosti uplatniť, a to ani na podnet učiteľa  
Neprejavuje samostatnosť v myslení, vyskytujú sa u neho časté logické nedostatky  
V ústnom a písomnom prejave má závažné nedostatky v správnosti, presnosti a výstižnosti  
Závažné nedostatky a chyby nevie opraviť ani s pomocou učiteľa  
Nevie samostatne študovať
